# Къде отиваш свят? 
## Конкурс за есе на радио „Пловдив“, 13.12.1999 г., поощрителна награда
### Автор: Тодор Илиев Арнаудов, 15 г., 9-ж клас в ТЕЕ Пловдив (ПГЕЕ)

Къде отиваш свят? Само Бог знае къде и кога човек си е задал за първи път този въпрос. А какъв е отговорът му днес, близо две хилядолетия след рождението на Христос?

Човечеството се развиваше, напредваше в продължение на хиляди години. Откри колелото, научи се да обработва металите, измисли писмеността, после книгопечатането, механичната сметачна машина, телеграфа, телефона и радиото, телевизията и електронноизчислителните машини.

Хората искаха знанията им да се запазват за бъдещите поколения, искаха да могат да общуват от големи разстояния, да „имат очи“ навсякъде по света. Всичко това стана реалност благодарение на човешкия гений и на желанието на Хомо сапиенс да владее информацията. В своя стремеж той създаде универсалната машина за изпълнение на алгоритми, за обработка на информация – електронния компютър.
Идеята за него хрумна на Джон Атанасов в края на тридесетте години, а реално без създаден през 1945 г. в САЩ под името „ЕНИАК“. Както повечето големи открития и компютърът беше използуван само за военни цели в началото, но в последствие той намери подобаващото му се място в почти всички сфери на нашия живот. Изчислителните машини се развиваха светкавично – от електронните лампи през транзисторите и до най-високата технология – интегралните схеми, които позволиха на електронните инженери да създадат съвременните микропроцесори, притежаващи милиони транзистори, които се побират в човешка длан, способни да извършват до милиард пресмятания в секунда. Осезателно е влиянието на глобалната компютърна мрежа Интернет върху хората днес. До нея ни доведе жаждата на човека да общува и да получава информация. Мрежата ще продължи да се разраства, но смятам, че не това е венецът на бурното развитие на електрониката, изчислителната техника и програмното осигуряване (последното всъщност определя „поведението“ на компютъра, тоест то е е неговата „душа“, а електрониката е част от неговата материална форма). Едно друго откритие, все още неосъществено, ще увенчае този прогрес – изкуственият интелект.

Някои хора смятат, че компютрите са „бездушни машини“, които са обречени да си останат само помощници на човешкия интелект и творчески дух, но не и самите те да бъдат творци и да притежават разум. Машината се създава от човеци, аз вярвам, че той е способен да сътвори система, алгоритъм, който да имитира работата на неговия мозък и по този начин компютърът да се превърне в мислеща машина. Според мен пътят на човечеството е натам – към създаване на електронен аналог на най-висшето творение на природата, на това което засега е присъщо единствено на човека – разума.

Сътворяването на изкуствен интелект ще промени света. Според мен изкуственият разум е следващата крачка в еволюцията на материята – компютрите имат редица предимства пред „преходния“ човек, най-същественото от които е, че те са практически безсмъртни – издържат на всякакви лъчения, не чувстват болка, нужна им е много малко количество енергия, която лесно могат да получат от Слънцето, могат да се възпроизвеждат като произвеждат фабрики и т.н.
Моето мнение е, че светът именно на там отива, към създаването на мислещата машина – машината Бог.

Тодор Илиев Арнаудов, уч. в ТЕЕ Пловдив, 9-ж клас (15 г. 5 м.)

## Бележки

* **...те са практически безсмъртни** 
	Хората и животът също са практически „безсмъртни“ и в сегашната си форма, но не в „същото“ тяло, толкова „също“ колкото ни се иска, ако сме вечно млади и пр.
 	Забележете обаче, че човекът и в „собственото“ си тяло непрекъснато се променя по драматичен начин и без „болести“ и увреждания – от зачеването до раждането, от тогава до съзряването, от там до старостта; когато качва мускулна маса или мазнини, или когато губи от тези тъкани. Атомите в живите тела се подменят изцяло през няколко години; връзките между невроните и схемите на възбуждането им и потискане се изменят всеки миг всеки ден (сън – „бавен“ и „бърз“; бодърстване; алфа, бета, гама, тета вълни на обща мозъчна активност) и пр.

* **...издържат на всякакви лъчения...**

	Това е преувеличено – без подходяща защита електрониката също се поврежда от радиацията.

* **Дата 13.12.1999** по ръкописни чернови. Tекст по чернова на пишеща машина. Виж в основната хронология факсимиле от ръкопис и още записки и скици по компютърна графика, разработка на игри, изкуствен интелект от края на 1990-те.

* Предполагам, че съм бил повлиян и вдъхновен от книгата „2000-та година и след нея“, Александър Горбовски, Техника 1979 г., заключителната бележка на В.И.Сифоров в края. Виждал съм и разглеждал книгата и като по-малък, но бях прочел цялата през лятото на 1999 г. В нея също се споменават и използват изразите „изкуствен разум“ и „мислещи машини“, а не „интелект“, в ясен смисъл на „истински мислещи“. (Виж с.108, предвижданията на Артър Кларк и с. 273-274). Виж цитата в началото в поредицата "Пред-праистория" от книгата на Тодор Арнаудов: "Пророците на мислещите машини: ИЗКУСТВЕН РАЗУМ И РАЗВИТИЕ НА ЧОВЕКА:  
ИСТОРИЯ ТЕОРИЯ И ПИОНЕРИ", когато излезе.

* Виж също книгата на Валентин Турчин „Явлението наука: кибернетичен подход към човешката еволюция“, написана около 1970 г., която разглежда т.нар. метасистемни преходи и разглежда еволюцията в кибернетичен смисъл, като развиващи се системи, а не само по биологичен начин по дарвиновски.

* Виж също произведенията от "Теория на Разума и Вселената" от Тодор Арнаудов (известни още като "Вселена и Разум", "Схващане за всеобщата предопределеност", "Дружество Разум" - отдел в сп. "Свещеният сметач" и др.)

http://pespmc1.vub.ac.be/POS/TurPOS.pdf 
http://spkurdyumov.ru/evolutionism/fenomen-nauki-kiberneticheskij-podxod-k-evolyucii/  
